# ΤΜΗΜΑ ΤΕΧΝΩΝ ΗΧΟΥ ΚΑΙ ΕΙΚΟΝΑΣ
ΙΟΝΙΟ ΠΑΝΕΠΙΣΤΗΜΙΟ
ΠΡΟΓΡΑΜΜΑ ΜΕΤΑΠΤΥΧΙΑΚΩΝ ΣΠΟΥΔΩΝ
«ΟΠΤΙΚΟΑΚΟΥΣΤΙΚΕΣ ΤΕΧΝΕΣ ΣΤΗΝ ΨΗΦΙΑΚΗ ΕΠΟΧΗ»

## Λαβύρινθος
Η έννοια του λαβυρίνθου και οι εκφάνσεις του στη Μυθολογία, το Παιχνίδι και τη Λογοτεχνία.

###### Ελένη Μαρία Μερκούρη

###### ADA2020013


###### Κυριακή Παπαφράγκου

###### ADA2020016


###### Ανδριάνα Ροδάκου

###### ADA2020020

**Διαδραστικός Ηχητικός Σχεδιασμός**

Κωδικός Μαθήματος: ΥΚΒ6

Διδάσκων: Ιωάννης Ζάννος

Κέρκυρα, Εαρινό Εξάμηνο 2020 - 2021

# Εισαγωγή

 Ακούγοντας τη λέξη "λαβύρινθος" η πρώτη σκέψη που μας έρχεται συνήθως στο μυαλό είναι ο κρητικός λαβύρινθος της ελληνικής μυθολογίας, κατασκευασμένος από τον Δαίδαλο ο οποίος αποτελούσε την κατοικία του Μινώταυρου. Ωστόσο, τη λέξη λαβύρινθος την χρησιμοποιούμε επίσης και στις παρακάτω περιπτώσεις, σύμφωνα με τον Μπαμπινιώτη (1998): α) μεταφορικά για ένα "φυσικό χώρο ή κτήριο περίπλοκης κατασκευής, όπου είναι δύσκολο να προσανατολιστεί κανείς και να κινηθεί χωρίς να χαθεί", β) μεταφορικά για "οτιδήποτε παρουσιάζει περιπλοκότητα και δυσκολία ως προς την κατανόηση, την παρακολούθηση ή την επίλυσή του" και γ) ως ιατρικό όρο για "το εσωτερικό του ανθρώπινου αφτιού, που αποτελείται από τον κοχλία και την αίθουσα με τους ημικυκλικούς σωλήνες (988). Ακόμη χρησιμοποιούμε τον όρο "λαβύρινθος" για παιχνίδια στα οποία ο παίκτης πρέπει να φτάσει στην έξοδο ή στο τέρμα ακολουθώντας περίπλοκες διαδρομές ή καταλήγοντας σε αδιέξοδα. Τέλος, λέγοντας "λαβύρινθος" αναφερόμαστε συνεκδοχικά σε δρόμους ή στοές που έχουν παρόμοια διάταξη με αυτή του λαβύρινθου, όπου είναι δύσκολο κάποιος να βρει τον προσανατολισμό του (Βικιλεξικό 2020).
  
  
Παρά το γεγονός ότι ο Μινωικός λαβύρινθος συνέβαλε σημαντικά στη διάδοση της ιδέας του λαβύρινθου, αντίστοιχα κτίσματα, σχέδια και σύμβολα με όψη λαβύρινθου έχουν καταγραφεί από αρχαιολόγους και χρονολογούνται ήδη από τη Νεολιθική εποχή, πολύ πριν δηλαδή την ύπαρξη του Μινωικού πολιτισμού (Αγγελίδης 2018; McCullough 2004, 10). Είτε πρόκειται για πραγματικό κατασκεύασμα είτε για εικονικό, τα είδη και τα σχήματα των λαβυρίνθων ποικίλουν. Ωστόσο στην αγγλική βιβλιογραφία χωρίζονται σε δύο μεγάλες κατηγορίες: τους μονοδιαδρομικούς (labyrinth) και τους πολυδιαδρομικούς (maze). Η διαφορά τους έγκειται στο γεγονός ότι στον μονοδιαδρομικό λαβύρινθο υπάρχει ένα και μοναδικό μονοπάτι κυκλικής μορφής, το οποίο λειτουργεί και ως είσοδος και ως έξοδος, δεν διακόπτεται και οδηγεί τον περιηγητή στο κέντρο του λαβύρινθου, ενώ στον πολυδιαδρομικό λαβύρινθο ο περιηγητής έρχεται αντιμέτωπος με ποικίλες διακλαδώσεις ή και αδιέξοδα από τα οποία πρέπει να επιλέξει τα σωστά (Eco 1986, 80-81; McCullough 2004, 6, 10) για να βρει την έξοδο (Αγγελίδης 2018). Ακόμη, στον πολυδιαδρομικό λαβύρινθο μπορεί να υπάρχουν παραπάνω από μία είσοδος/έξοδος (Αγγελίδης 2018). 


Επιπλέον, θεωρούμε ότι αξίζει να αναφερθεί ένας τρίτος τύπος λαβύρινθου που αναφέρει ο Eco (2014), ο λαβύρινθος δικτύου (network), ο οποίος αποτελείται από σημεία τα οποία ενώνονται μεταξύ τους μέσω γραμμών/διαδρόμων (70,71). Αν υποθέσουμε ότι θα μπορούσαμε να "ξεδιπλώσουμε" έναν λαβύρινθο, o μονοδιαδρομικός λαβύρινθος αν ξεδιπλωθεί μας δίνει μια και μόνη γραμμή ενώ ο πολυδιαδρομικός μας δίνει το σχήμα ενός δέντρου. Σε αντίθεση με αυτούς τους δύο, ο λαβύρινθος δικτύου δεν μπορεί να ξεδιπλωθεί καθώς δεν υπάρχει είσοδος ή έξοδος σε αυτόν. Μπορεί όμως να επεκτείνεται συνεχώς ενώ κάθε σημείο του μπορεί να ενωθεί με οποιοδήποτε άλλο και έτσι η δομή του συνεχώς αναδιαμορφώνεται. (69-71). Επιπλέον ο Sierra (2019) σημειώνει πως όσο η εσωτερική πολυπλοκότητα ενός τέτοιου λαβύρινθου αυξάνεται τόσο μεγαλύτερες είναι και οι απαιτήσεις υπολογισμών με σκοπό την εύρεση λύσης (15).


Για τις ανάγκες αυτής της εργασίας επιλέξαμε να ασχοληθούμε με την έννοια του λαβύρινθου και τις εκφάνσεις του στη Μυθολογία, το Παιχνίδι και τη Λογοτεχνία. Καθώς στα ελληνικά δεν υπάρχει διαχωρισμός για κάθε τύπο λαβύρινθου, κάτω από όρο "λαβύρινθος" συμπεριλαμβάνουμε όλους τους τύπους του, εκτός των περιπτώσεων όπου χρειάζεται να διευκρινίσουμε το σχήμα του.


*(Κυριακή Παπαφράγκου, ADA 2020016)*


# Μυθολογία

Όπως αναφέρθηκε και παραπάνω ο γνωστότερος μύθος που σχετίζεται με τον λαβύρινθο είναι εκείνος του Μινώταυρου. Ο συσχετισμός με τον συγκεκριμένο μύθο είναι τόσο έντονος που κατά τη διάρκεια της Αναγέννησης, οποιασδήποτε φύσης πρόβλημα που απαιτούσε μια αναζήτηση με στόχο μία και μοναδική λύση ονομαζόταν Jardin de Daedalus (Κήπος του Δαίδαλου) (Berk 2004). Στην παρούσα μικρή μελέτη, όσον αφορά στη Μυθολογία, θα αναφερθούμε αρχικά στον μύθο του Μινώταυρου και στη συνέχεια θα μελετήσουμε τις ερμηνείες που κατά καιρούς έχουν δοθεί γενικότερα στους λαβύρινθους.  


## *Ο Κρητικός Λαβύρινθος*


Ο μύθος αφηγείται πως ο Βασιλιάς Μίνωας, γιος της Ευρώπης και του Δία, προσεύχεται στον Ποσειδώνα ζητώντας του ένα σημάδι της εύνοιάς του. Του αποστέλλεται ένας υπέροχος λευκός ταύρος τον οποίο ο Μίνωας πρέπει να θυσιάσει προς τιμήν του Ποσειδώνα. Ο Μίνωας όμως δεν θέλει να αποχωριστεί τον ταύρο και έτσι ο Ποσειδώνας κάνει την γυναίκα του Μίνωα, Πασιφάη, να τον ερωτευτεί. Εκείνη ζητάει από τον Δαίδαλο, μηχανικό, γλύπτη και αρχιτέκτονα του παλατιού, να της κατασκευάσει ένα ξύλινο ομοίωμα μιας αγελάδας ώστε να μπορέσει να ζευγαρώσει με τον ταύρο· έτσι γεννάει τον Μινώταυρο, ένα τέρας με σώμα ανθρώπου και κεφάλι ταύρου. Τρομαγμένος και ντροπιασμένος ο Μίνωας ζητάει από τον Δαίδαλο να κατασκευάσει έναν λαβύρινθο, ο οποίος θα αποτελούσε την κατοικία του Μινώταυρου. Ο λαβύρινθος αυτός  ήταν ένα πραγματικά πολύπλοκο κατασκεύασμα στο οποίο όποιος έμπαινε δεν μπορούσε να ξαναβγεί και γινόταν τροφή για τον Μινώταυρο (Doob 1992, 11-12; Harris 2014, 136-137). 


Ο Μινώταυρος έτρωγε κάθε χρόνο (ή κάθε εννέα χρόνια σύμφωνα με κάποιους) επτά αγόρια και κορίτσια από την Αθήνα, που έστελναν οι Αθηναίοι στον Μίνωα ως φόρο έπειτα από τον φόνο του γιου του, Ανδρόγεω. Την τρίτη φορά που έπρεπε οι Αθηναίοι να στείλουν τον φόρο στον Μίνωα, ο Θησέας, γιος του Αιγέα, προσφέρεται να πάει στην Κρήτη και να προσπαθήσει να σκοτώσει τον Μινώταυρο. Ο Μίνωας συμφωνεί ότι στην περίπτωση που το καταφέρει οι Αθηναίοι θα σταματήσουν να στέλνουν αγόρια και κορίτσια ως τροφή για τον Μινώταυρο. Στην Κρήτη, η κόρη του Μίνωα Αριάδνη ερωτεύεται τον Θησέα και αποφασίζει να τον βοηθήσει. Με τη βοήθεια του Δαίδαλου, του δίνει ένα νήμα, τον μίτο, τον οποίο ο Θησέας δένει στην είσοδο του λαβύρινθου, μπαίνει ξετυλίγοντάς τον, σκοτώνει τον Μινώταυρο και βρίσκει την έξοδο ακολουθώντας πίσω τη διαδρομή που έχει δημιουργηθεί από το νήμα (Doob 1992, 11-12; Harris 2014, 136-137).


Ο Θησέας και η Αριάδνη διαφεύγουν από την Κρήτη και κατευθύνονται με πλοίο στην Αθήνα. Στον δρόμο τους σταματούν στην Νάξο όπου ο Θησέας εγκαταλείπει την Αριάδνη (Doob 1992, 12; Keeling 2020, 48). Στη συνέχεια σταματά στο νησί της Δήλου όπου μαζί με τους συντρόφους του (Doob 1992, 12; Matthews 2010, 167), επιδίδονται σε έναν λαβυρινθικό ιερό χορό αποδίδοντας φόρο τιμής στον θεό του νησιού, τον Διόνυσο (Keeling 2020, 48; Πλούταρχος n.d., 19), γιορτάζοντας τη διαφυγή τους από την Κρήτη (Doob 1992, 12; Matthews 2010, 27). Φτάνοντας τελικά στην Αθήνα ο Θησέας ξεχνά την υπόσχεση που έχει δώσει στον πατέρα του, ότι θα αλλάξει τα μαύρα πανιά του πλοίου με λευκά αν νικήσει τον Μινώταυρο. Έτσι, ο Αιγέας πιστεύοντας λανθασμένα ότι ο γιος του έχασε τη μάχη με τον Μινώταυρο, πέφτει στη θάλασσα και πνίγεται (Doob 2992, 12; Matthews 2010, 27).


Ο Berk (2004) θεωρεί ότι η σχέση μεταξύ Θησέα και Μινώταυρου είναι ιδιαίτερης σημασίας. Τα μονοπάτια της ζωής τους αντικατοπτρίζουν το ένα το άλλο μέχρι να συναντηθούν τελικά στο κέντρο του λαβύρινθου παρουσιάζοντας κάποιες αξιοσημείωτες διαφορές και ομοιότητες. Και οι δύο είναι γιοι βασιλιάδων. Ο ένας καταλήγει φυλακισμένος στον λαβύρινθο (Μινώταυρος) εφόσον ο πατέρας του δεν τον αποδέχεται, ενώ ο άλλος ξεκινά τη ζωή του χωρίς να γνωρίζει τον πατέρα του (Θησέας). Ο Θησέας συναντά αργότερα στη ζωή του τον πατέρα του ο οποίος τον αναγνωρίζει και τον αποδέχεται. Στο κέντρο του λαβύρινθου ο Μινώταυρος συναντά στο πρόσωπο του Θησέα αυτό που θα μπορούσε να είναι: ο αγαπημένος γιος του Βασιλιά, ένας νεαρός άντρας που δίνει υπόσχεση στον πατέρα του. Ο Θησέας συναντά στο πρόσωπο του Μινώταυρου αυτό που θα γίνει: ένας δολοφόνος που επιπροσθέτως αθετεί τις υποσχέσεις του και πληγώνει τον πατέρα του. 


Όσον αφορά στο σχήμα και τον τύπο του κρητικού λαβύρινθου υπάρχει μια σχετική σύγχυση (Harris 2014, 136). Νομίσματα που βρέθηκαν στην Κνωσό απεικονίζουν τον λαβύρινθο πότε κυκλικό και πότε τετράγωνο, ωστόσο και στις δύο περιπτώσεις πρόκειται για μονοδιαδρομικούς λαβύρινθους, με ένα μοναδικό μονοπάτι που συστρέφεται επτά φορές ώσπου τελικά οδηγεί στο κέντρο (McCullough 2004, 25). Σύμφωνα με τον Eco (1986) σε αυτήν την περίπτωση, μπαίνοντας ο Θησέας στον λαβύρινθο δεν θα είχε να επιλέξει τη σωστή διαδρομή αλλά να ακολουθήσει το μοναδικό μονοπάτι μέχρι το κέντρο του λαβύρινθου και από εκεί να επιστρέψει πίσω για να βρει την έξοδο. Επομένως, ο μίτος της Αριάδνης δεν είχε καμία χρησιμότητα καθώς σε έναν τέτοιου τύπου λαβύρινθο δεν μπορεί κάποιος να χαθεί· "ο ίδιος ο λαβύρινθος είναι ο μίτος της Αριάδνης" (80). Ωστόσο, ο Harris (2014) σημειώνει πως σύμφωνα με την περιγραφή του κρητικού λαβύρινθου στον σχετικό μύθο, ο Δαίδαλος είχε σχεδιάσει τον λαβύρινθο με τέτοιο τρόπο ώστε όποιος έμπαινε σε αυτόν να μην μπορεί να βρει την έξοδο (136). Αυτό που μετατρέπει τον πολυδιαδρομικό λαβύρινθο του μύθου σε μονοδιαδρομικό είναι ο μίτος της Αριάνδης και αυτή είναι και η χρησιμότητά του (137). 


Σχετικά με τον λαβυρινθικό ιερό χορό του Θησέα και των συντρόφων του που αναφέρθηκε παραπάνω, υπάρχουν ορισμένες ερμηνείες. Ο χορός αυτός ονομάστηκε "Γερανός" από τους κατοίκους της Δήλου (Πλούταρχος n.d., 19) και οι κινήσεις των χορευτών μιμούνταν τις στροφές και τις διαδρομές του λαβύρινθου αλλά και τις κινήσεις του πετάγματος των γερανών (Keeling 2020, 48). Σύμφωνα με τον Greene (2001) ήταν μια ιεροτελεστία εορταστική "εμποτισμένη με τη χαρά της ελευθερίας". Κατ' επέκταση μπορεί να θεωρηθεί ότι ο Θησέας και οι υπόλοιποι χορευτές γιόρταζαν την νίκη τους απέναντι στη μοίρα. Μια άλλη εκδοχή είναι ότι μιμούμενοι οι χορευτές τις στροφές και επιστροφές του λαβύρινθου είναι να σαν αντιμετωπίζουν συνεχώς το δίπολο ζωής - θανάτου και ο χορός αποτελεί το μέσο αποδοχής του θανάτου ως αναπόσπαστο κομμάτι του κύκλου της ζωής (1412).


## *Άλλες ερμηνείες*


Όπως ήδη αναφέραμε, η ύπαρξη του λαβύρινθου προηγείται της σύνδεσής του με τον μύθο του Μινώταυρου (McCullough 2004, 6) και ξεφεύγει από αυτά τα στενά όρια της σύνδεσης μαζί του (Αγγελίδης 2018). Το σχέδιο του λαβύρινθου συγκαταλέγεται ανάμεσα στα αρχαιότερα καλλιτεχνικά δημιουργήματα του ανθρώπου. Πρόκειται για μια εικόνα που δεν αντιγράφει τη φύση αλλά προέρχεται από την ανθρώπινη φαντασία. Τόσο η εικόνα του λαβύρινθου όσο και ο ίδιος ο όρος "λαβύρινθος" συνδέθηκαν ανά τους αιώνες με ποικίλες ιδέες ή και έννοιες (McCullough 2004, 7). Παράλληλα, ανάλογα με την περιοχή εμφάνισης του κάθε λαβύρινθου αναδύθηκαν πολλοί θρυλικοί συσχετισμοί που αφορούσαν στη μορφή και τις ιδιότητές του (Αγγελίδης 2018). 


Όπως αναφέρει ο Berk (2004), σύμφωνα με τον Kern, σκαλισμένες σε πέτρα εικόνες λαβυρίνθων που βρέθηκαν στην Κορνουάλη και τη βορειοδυτική Ισπανία χρονολογούνται στην Εποχή του Χαλκού και πιστεύεται πως συνδέονταν με την εξόρυξη κασσίτερου και την σχέση των ανθρακωρύχων με τη Γη. Συμβόλιζαν την κάθοδο των τελευταίων στη μήτρα της Γης, την πορεία του ταξιδιού τους αλλά και την ελπίδα τους για μια ασφαλή επιστροφή. 


Παρόμοιοι πετρόγλυπτοι λαβύρινθοι έχουν βρεθεί σε αρχαίους τάφους στη Σαρδηνία και την Ιρλανδία, όπου επίσης είχαν συνδεθεί με τον συμβολισμό της καθόδου και της ανόδου. Οι τάφοι αυτοί ήταν έτσι σχεδιασμένοι ώστε ο ήλιος να μπαίνει και να βγαίνει από αυτούς κατά τη διάρκεια του χειμερινού ηλιοστασίου. Έτσι κάνοντας έναν παραλληλισμό με τη διαδρομή του ήλιου συμβόλιζαν την κάθοδο και την άνοδο των πνευμάτων των νεκρών προς και από τον Κάτω Κόσμο (Berk 2004).


Αντίστοιχους συμβολισμούς φαίνεται να είχε και ο λαβύρινθος της Hawara στην Αίγυπτο (Αγγελίδης 2018). Όπως αναφέρει ο McCullough (2004), ο Ηρόδοτος στις ιστορίες του δίνει μια λεπτομερή περιγραφή του συγκεκριμένου λαβύρινθου. Για τον Ηρόδοτο ήταν ένα κατασκεύασμα ανώτερο και από τις πυραμίδες (30) που συνδύαζε με άριστο τρόπο το παράδοξο, το μυστήριο και τον κίνδυνο (31). Παράλληλα, ο Ηρόδοτος θεωρούσε πως ο Δαίδαλος είχε επισκεφθεί τον εν λόγω λαβύρινθο και από αυτόν εμπνεύστηκε για τη δημιουργία του κρητικού λαβύρινθου (Berk 2004). Ουσιαστικά πρόκειται για ένα ταφικό μνημείο (Berk 2004), το οποίο μέσω του σχεδιασμού του συμβόλιζε τη μετά θάνατον ζωή (Αγγελίδης 2018). 


Διαφορετικός συμβολισμός αποδίδεται στους λαβύρινθους που έχουν βρεθεί στη Σκανδιναβία και στις ακτές της Βαλτικής. Πρόκειται για λαβύρινθους κατασκευασμένους από πέτρες τοποθετημένες σε σειρά. Η πλειονότητα των λαβύρινθων αυτών βρίσκεται κοντά στη θάλασσα και για τον λόγο αυτό πιστεύεται ότι επρόκειτο για σήματα ναυτικών ή ότι χρησιμοποιούνταν ακόμη και για πλοήγηση. Πολλοί από αυτούς τους λαβύρινθους που βρέθηκαν στις βαλτικές ακτές της Σουηδίας πιστεύεται ότι φτιάχτηκαν από ψαράδες σε περιόδους κακοκαιρίας με σκοπό να παγιδεύσουν τα κακά πνεύματα. Οι ψαράδες ακολουθούσαν το μονοπάτι του λαβύρινθου δελεάζοντας τα πνεύματα και στη συνέχεια έτρεχαν προς τη θάλασσα ώστε να τα ρίξουν εκεί (Wikipedia 2021). Ουσιαστικά επρόκειτο για μια μορφή ιεροτελεστίας για καλή ψαριά, γονιμότητα και ήρεμη θάλασσα. Χαρακτηριστικό είναι το παράδειγμα του λαβύρινθου που βρέθηκε - μεταξύ άλλων αρχαιολογικών ευρημάτων - στο σουηδικό νησί Blå Jungfrun, το οποίο θεωρούταν νησί κακών πνευμάτων και μαγισσών. Οι αρχαιολόγοι εικάζουν ότι χρονολογείται στην Μεσολιθική Εποχή. Σήμερα είναι αρχαιολογικός προορισμός ωστόσο οι πέτρες του λαβύρινθου θεωρούνται ακόμη ιερές και απαγορεύεται στους επισκέπτες να τις μετακινήσουν (Leafloor 2015).


Στην Αγγλία λαβύρινθοι που είχαν δημιουργηθεί στο έδαφος με τέτοια διαμόρφωση ώστε τα τοιχώματά τους να καλύπτονται από γρασίδι ονομάστηκαν "Troy Town". Το όνομα αυτό πιθανόν να δόθηκε γιατί σύμφωνα με τον σχετικό μύθο τα τείχη της Τροίας ήταν τόσο περίπλοκα κατασκευασμένα ώστε όποιος εχθρός κατάφερνε να μπει δεν θα μπορούσε ποτέ να βρει την έξοδο (Wikipedia 2021). Επιπλέον, η πόλη της Τροίας έχει συνδεθεί και με τις παραστάσεις σε μια ετρουσκική πήλινη οινοχόη από την Tragliatella που χρονολογείται στον έβδομο ή έκτο αιώνα προ Χριστού. Οι παραστάσεις απεικονίζουν έναν μονοδιαδρομικό λαβύρινθο που φέρει τη λέξη "truia" η οποία πιθανώς πρόκειται για την ετρουσκική λέξη για την Τροία. Ακόμη περισσότερο υποθετικά, πιστεύεται ότι μπορεί να σημαίνει "δάπεδο χορού" ή "αρένα" (Doob 1992, 27). Στα αριστερά του λαβύρινθου απεικονίζονται δύο ιππείς οι οποίοι φαίνεται να έχουν εξέλθει από τον λαβύρινθο γεγονός που θυμίζει το αρχαίο ρωμαϊκό ιππικό δρώμενο κατά τη διάρκεια του οποίου οι ιππείς ακολουθούσαν χορευτικά μοτίβα λαβυρίνθου (Wikipedia 2021). 


Ακόμη και η εικόνα μόνο ενός λαβύρινθου θεωρείται ως σύμβολο δύναμης (Berk 2004), ενώ αυτός που μπορούσε να σχεδιάσει έναν λαβύρινθο θεωρούταν πως κατείχε κάποια ανώτερη γνώση, μυστικιστική ή μαγική (McCullough 2004, 17). Πλήθος σχεδίων και χειρογράφων που έχουν βρεθεί στην Ινδία αποδίδουν στον λαβύρινθο μαγικές ιδιότητες (Berk 2004), ενώ σε ένα από αυτά ο ανθρώπινος εγκέφαλος αποδίδεται με το σχέδιο ενός λαβύρινθου και όχι με κάποιο ανατομικό σχέδιο (McCullough 2004, 17 - 18). Επιπλέον, σε ορισμένες περιοχές της Ινδουιστικής Ινδίας, σχέδια λαβυρίνθων κρητικού τύπου χρησιμοποιούνταν ως ένα είδος μαγείας (Berk 2004) για τη διευκόλυνση της γέννας, καθώς το μυαλό της γυναίκας συγκεντρωνόταν στη διαδρομή του λαβύρινθου και ακολουθούσε το μονοπάτι του με τα μάτια ή με τα δάχτυλα των χεριών της (McCullough 2004, 18). Έτσι εδώ είναι ξεκάθαρη η συμβολική συσχέτιση του λαβύρινθου με το δίπολο γέννηση - αναγέννηση (Αγγελίδης 2018).


Κλείνοντας την ανάλυσή μας για τη σχέση του λαβύρινθου με τη μυθολογία, αξίζει να αναφέρουμε πως σχέδια λαβυρίνθων υπήρξαν και σε μεσαιωνικές καθολικές εκκλησίες, ενώ έχουν παρατηρηθεί ακόμη και σε σύγχρονες (Berk 2004). Σε ορισμένους από αυτούς τους λαβύρινθους, στο κέντρο απεικονίζεται η σκηνή της μάχης του Θησέα με τον Μινώταυρο ως ένας παραλληλισμός της μάχης του Χριστού με τον διάβολο (McCullough 2004, 23).  Ακόμη, καθώς ο λαβύρινθος συσχετίζεται με την ιδέα του μονοπατιού (McCullough 2004, 24), στις μεσαιωνικές εκκλησίες συμβολίζει το στοχαστικό μονοπάτι που ακολουθεί ο πιστός προς το ιερό (Αγγελίδης 2018) αλλά και τη σχέση του πιστού με τον Θεό του (Berk 2004). Συμβολίζει επίσης την πορεία της ζωής η οποία καταλήγει στο κέντρο του λαβύρινθου όπου μπορεί να είναι ο παράδεισος ή η κόλαση. Ο περιπατητής του λαβύρινθου που απέχει από τις κοσμικές απολαύσεις ανταμείβεται όχι μόνο από αυτό που θα βρει στο κέντρο του αλλά και από την ίδια τη διαδρομή (Berk 2004).


Σε αυτό το σημείο θα περάσουμε παρακάτω στην ανάλυση της μελέτης μας όσον αφορά τη σχέση της έννοιας του λαβύρινθου με το παιχνίδι. 


*(Κυριακή Παπαφράγκου ADA 2020016)*


# Λαβύρινθος και παιχνίδι


Σε ολόκληρο τον κόσμο o λαβύρινθος έχει συσχετιστεί με όλες τις πτυχές της ανθρώπινης ζωής. Έχει χρησιμοποιηθεί ως σύμβολο γονιμότητας και γέννησης,  ως κάθαρσης και θανάτου. Η σημασία του αποκαλύπτεται μέσω της θρησκείας και του διαλογισμού, σε ινδουιστικές, χριστιανικές, ισλαμικές, βουδιστικές και σαμανικές τελετουργίες (Conty 2002).


Από την άλλη, οι μεγάλες αρχετυπικές δραστηριότητες της ανθρώπινης κοινωνίας διέπονται όλες εξ΄αρχής από το παιχνίδι (Huizinga 1989, 16).  Το παιχνίδι σε όλες του τις ανώτερες μορφές ανήκει οπωσδήποτε πάντα στη σφαίρα της εορτής και της τελετουργίας - στη σφαίρα του ιερού (Huizinga 1989, 22).


Σύμφωνα με τα παραπάνω γίνεται φανερό πως λαβύρινθος και παιχνίδι διαθέτουν κοινά χαρακτηριστικά ως προς τη λειτουργία και τη δομή τους, η εύρεση, καταγραφή και ανάλυση των οποίων αποτελεί σκοπό της παρούσας μελέτης.  Επιπρόσθετα, δίνεται ιδιαίτερη έμφαση στη σημασία της διαδικασίας εξερεύνησης του περιβάλλοντος τους καθώς  και στην εμπειρία που προσφέρουν στον άνθρωπο ως εξερευνητή/παίκτη. Παράλληλα, παρατίθενται παραδείγματα παιχνιδιών από την αρχαιότητα μέχρι και σήμερα.


## *Ο λαβύρινθος και το παιχνίδι ως κόσμοι*


Από την αρχιτεκτονική προοπτική ενός παίκτη, οι λαβύρινθοι είναι οριοθετημένοι χώροι που πρέπει να διασχίσουμε. Ο κύριος σκοπός τους είναι να καθυστερήσει τον περιπατητή καθώς πηγαίνει από το σημείο Α στο σημείο Β (Fernández-Vara 2007, 74). Το γεγονότος ότι διαθέτουν συγκεκριμένα όρια, διακρίνονται από εναλλαγές πλήρους και κενού,  με σκοπό να προσφέρει μια «πολύ-αισθητηριακή εμπειρία» σε αυτόν που βρίσκεται εντός του, μας οδηγεί στην άποψη ότι ο λαβύρινθος είναι ένας νέος κόσμος εντός του ήδη υπάρχοντος. 


Κατά τον Goodman (1978),  ένα μεγάλο μέρος της παγκόσμιας δημιουργίας συνιστάται από την διαδικασία του διαχωρισμού και της συνένωσης. Πιο συγκεκριμένα,  από τον διαχωρισμό των συνόλων σε μέρη και των ειδών σε υποείδη και από την ανασύνθεσή και διασύνδεση των επιμέρους τμημάτων για τη δημιουργία ενός συνόλου. Όπως αναφέρει ο Goodman oι λειτουργίες αυτές συμβαίνουν συχνά σχεδόν ταυτόχρονα (7). Σύμφωνα με τα παραπάνω μπορούμε να κατανοήσουμε πως για τον Goodman η δημιουργία του κόσμου προϋποθέτει την ύπαρξη ενός ήδη υφιστάμενου. H δημιουργία είναι αναδημιουργία (6).


Σύμφωνα με τον Kelly (1963), (όπως αναφέρεται στον Egenfeldt-Nielsen 2003, 2),  το άτομο κατασκευάζει τον κόσμο σύμφωνα με πρότυπα ή μοτίβα έτσι ώστε να έχει νόημα για αυτόν. Ο Kelly χρησιμοποιεί τη μεταφορά του ανθρώπου ως επιστήμονα. Τονίζει πως το άτομο συνεχώς δοκιμάζει και εξερευνά τον περιβάλλοντα χώρο, για να διατηρεί μια επαρκή αντίληψη ώστε να μπορέσει να ενεργήσει κατάλληλα σε μια δεδομένη κατάσταση. Κατά τον Kelly:  «O κάθε άνθρωπος , με τον δικό του προσωπικό τρόπο, λειτουργεί ως επιστήμονας, ο οποίος επιδιώκει να προβλέψει και να ελέγξει την πορεία των πραγμάτων στα οποία εμπλέκεται, μέσω των θεωριών του, της δοκιμής των υποθέσεων και των πειραματικών αποδείξεων».


Κατά τον Huizinga (1989) το παιχνίδι αποτελεί έναν νέο κόσμο καθώς, είναι «κάτι περισσότερο από απλό φυσιολογικό φαινόμενο ή απλή ψυχολογική αντίδραση.» Πηγαίνει πέρα από τα όρια της καθαρά φυσικής ή καθαρά βιολογικής δραστηριότητας. Είναι αρχαιότερο από τον πολιτισμό καθώς η ύπαρξη του δεν προϋποθέτει τον σχηματισμό ανθρώπινης κοινωνίας (11).


Βασικά χαρακτηριστικά του αποτελούν το γεγονός ότι είναι ελεύθερο, δηλαδή δεν επιβάλλεται, αποτελεί πέρασμα από την «πραγματική ζωή» σε μια προσωρινή σφαίρα δραστηριότητας με εντελώς δική της διάταξη, καταλαμβάνει το δικό του ορισμένο χώρο και χρόνο σύμφωνα με τους κανόνες που έχουν θεσπιστεί, έχει αρχή και τέλος, ενώ δύναται να προκαλέσει συναισθήματα έντασης και χαράς καθώς αποτελεί κάτι το διαφορετικό από τη συνήθη ζωή. Με τον όρο ένταση  ο Huizinga εννοεί την αβεβαιότητα, τις ανοιχτές δραστηριότητες, την προσπάθεια να κριθεί η έκβαση και να τερματιστεί η αβεβαιότητα (Huizinga 1989, 21,23-24, 49). Κατά τον Πλάτωνα (όπως αναφέρεται στον Huizinga 1989, 46) το παιχνίδι καθιστά πράξη που ολοκληρώνεται έξω και πάνω από τις αναγκαιότητες και τη σοβαρότητα του καθημερινού βίου.


Σύμφωνα με τα παραπάνω, εντοπίζεται πως παιχνίδι και λαβύρινθος διαθέτουν ομοιότητες οι οποίες σχετίζονται με τη δομή και τον σκοπό τους καθώς αποτελούν κόσμους, οι οποίοι δημιουργούνται εντός του ήδη υπάρχοντος, έχουν συγκεκριμένα όρια, κανόνες, αρχή και τέλος ενώ ο παίκτης/εξερευνητής εισέρχεται σε αυτούς με τη θέλησή του. Η πράξη του παιχνιδιού αρχίζει και τελειώνει στον εαυτό της (Huizinga 1989, 79),  όπως ακριβώς και η περιπέτεια εντός του λαβύρινθου. 


## *Από το Α στο Β*


Όπως προαναφέρθηκε, ο λαβύρινθος αποτελεί ένα σύστημα, το οποίο έχει ως στόχο να αποπροσανατολίσει τον παίκτη/ήρωα και να καθυστερήσει τη διαδρομή του μεταξύ δύο σημείων, μέσω του μηχανισμού της εμφάνισης και εξαφάνισης, της διάταξης του κενού και του πλήρους, του φανερού και του κρυφού. Επιπρόσθετα, βάσει των παραπάνω μηχανισμών ο παίκτης/ήρωας καλείται να εξερευνήσει τον χώρο προκειμένου να τον κατανοήσει.


Σύμφωνα με τον Passini (1999), (όπως αναφέρεται στον Walz 2010, 46), οι λαβύρινθοι έχουν πολλές σημασίες από τις οποίες ξεχωρίζει δύο. Αυτή του φόβου λόγω του αποπροσανατολισμού και της απόλαυση της πρόκλησης στην εξερεύνηση. Στη συνέχεια υποστηρίζει πως από αυτές οι δύο αντίθετες έννοιες, εξηγούν εν μέρει τη γοητεία των λαβυρίνθων. Η πίεση, η απόκρυψη,  το εμπόδιο, η δοκιμή δεξιοτήτων και πάνω απ 'όλα,  η εξερεύνηση, ενώνονται ως λειτουργίες προκειμένου να αποπροσανατολίσουν τον παίκτη αψηφώντας και προκαλώντας την ικανότητά του να κατανοεί μια δεδομένη χωρική διάταξη (Walz 2010, 146).


Η εμπειρία κατά την περιήγηση εντός του λαβυρίνθου διαφέρει αρκετά σε σχέση με αυτή που αποκτά ο παίκτης/εξερευνητής κατά την προβολή του σε κάτοψη. Θα μπορούσαμε να συνδέσουμε τον λαβύρινθο με τον ορισμό της λειτουργίας του χάρτη κατά τον Goodman (1988) ο οποίος στο βιβλίο του  «Reconceptions in Philosophy and Other Arts and Sciences» (όπως αναφέρεται στον Leeten 2012, 32) περιγράφει πως η λειτουργία ενός συστήματος κατασκευής, δεν είναι να αναδημιουργήσει μια εμπειρία αλλά να τη χαρτογραφήσει. Δηλαδή, ο σκοπός του συστήματος δεν είναι να αναπαριστά τον κόσμο αλλά να οργανώσει αυτό που ήδη γνωρίζουμε για αυτόν. Συγκεκριμένα αναφέρει «Ο χάρτης δεν συνοψίζει μόνο, αλλά διευκρινίζει και συστηματοποιεί, συχνά αποκαλύπτει γεγονότα που δύσκολα θα μπορούσαμε να μάθουμε αμέσως από τις εξερευνήσεις μας.» (15).  Ένας καλός χάρτης συστηματοποιεί ένα πεδίο και συμβάλλει στην αποκάλυψή του. Παρέχει μια προοπτική που μας επιτρέπει να αντιμετωπίσουμε τα πράγματα δηλαδή, αποκαλύπτει έναν νέο κόσμο (Leeten 2012, 33). Έτσι ένας χάρτης λειτουργεί ως μέσο προσανατολισμού του κόσμου. 


Παρατηρώντας τον λαβύρινθο από ψηλά, ο περιπατητής ξέρει από πού πρέπει να ξεκινήσει και που πρέπει να φτάσει, και μπορεί να προβλέψει το μονοπάτι που θα λάβει. Από την άλλη μεριά, όταν ο περιπατητής βρίσκεται εντός του λαβύρινθου, υποχρεούται να εξερευνήσει τον χώρο ώστε να τον κατανοήσει για να δημιουργήσει έναν δικό του προσωπικό νοητό χάρτη. Επιπρόσθετα, προκύπτει μια τρίτη περίπτωση στην οποία η αίσθηση της πρόκλησης μεγαλώνει με τη δυνατότητα δημιουργίας χώρων “διαδικαστικά”, έτσι ώστε να δημιουργείται ένας χάρτης “εν κινήσει”. Ο λαβύρινθος αυτός τείνει να αποκτά ιδιότητες του λαβύρινθου δικτύου του Eco. Ο χάρτης δημιουργείται εκ νέου όποτε ξεκινά ένα παιχνίδι, αυξάνοντας την αξία επανάληψης, προσφέροντας δυνητικά άπειρες χωρικές διαμορφώσεις. Η χωρητικότητα του λαβυρίνθου αποκτά δυναμική, είναι ασταθής και συνεχώς μεταβαλλόμενη (Fernández-Vara 2007, 75). 


Η διαδικασία της αναζήτησης στα παιχνίδια είναι επίσης ιδιαίτερα σημαντική. Στο βιβλίο του «Beyond the Pleasure Principle» ο Freud (1961) παρατηρεί ότι τα παιχνίδια που παίζουν τα παιδιά, συχνά χαρακτηρίζονται από το δίπολο μεταξύ παρουσίας και απουσίας. O ίδιος σχολιάζει ένα παιχνίδι το οποίο έπαιζε ο ανιψιός του, ονομάζοντας το “Fort-da”:  To παιδί κρατά ένα ξύλινο καρούλι με μια κλωστή τυλιγμένη γύρω του.  Αυτό το οποίο έκανε ήταν να κρατά το καρούλι και πολύ επιδέξια να το ρίχνει ως την άκρη της κούνιας του έτσι ώστε το καρούλι να χάνεται. Κάθε φορά που το έριχνε έλεγε την λέξη “o-o-o-o.” (“gone”). Έπειτα τραβούσε την κλωστή και με την επανεμφάνιση του καρουλιού φώναζε χαρούμενα τη λέξη “da” (“there”). O Freud υποστήριξε ότι κατά τη διάρκεια του παιχνιδιού το μωρό προσπαθούσε να προσομοιώσει την κατάσταση απουσίας και παρουσίας της μητέρας. Το παιχνίδι αποτελούσε ένα εργαλείο συναισθηματικής ενδυνάμωσης κατά τη διάρκεια της απουσίας της λειτουργώντας ως υποκατάστατο της (9).


Το αρχαία κινέζικα επιτραπέζια παιχνίδι «Liubo» και «Go», το «Pachisi» στην Ινδία, το αιγυπτιακό «Mehen», μέχρι τα σύγχρονα επιτραπέζια παιχνίδια στον δυτικό πολιτισμό (the aMAZEing Labyrinth!, τα ξύλινα παιχνίδια με μοτίβα λαβύρινθου της Brio), τα σύγχρονα «Escape rooms» και τα βιντεοπαιχνίδια (Pac-Man, The Amazing Maze Game, Pokemon Go) αποτελούν ένα μικρό παράδειγμα παιχνιδιών που βασίζονται στην διαχείριση του κενού και του πλήρους, στην εξερεύνηση του περιβάλλοντος τους, το οποίο είτε είναι προσχεδιασμένο είτε δημιουργείται βάσει των κινήσεων του παίκτη. Στην περίπτωση του Rogue (1980) και του NetHack (1987), τα γραφικά είναι κατασκευασμένα με χαρακτήρες ASCII (Fernández-Vara 2007, 76; Bjornstad 2012, 2), και ο παίκτης αποκαλύπτει τον χώρο καθώς πλοηγείται σε αυτόν. Στα σύγχρονα βιντεοπαιχνίδια, μπορούμε να εξερευνήσουμε τις κατασκευές μας σε ένα ασφαλές περιβάλλον, με γρήγορη ανατροφοδότηση και με τη δυνατότητα να τις αλλοιώσουμε, με κύριο στόχο να ελέγξουμε το περιβάλλον, να το κατανοήσουμε για να επιβιώσουμε  (Egenfeldt-Nielsen 2003, 3).


## *Ο ρόλος του ήρωα στο λαβύρινθο και το παιχνίδι*


Στο βιβλίο του «Morphology of the Folktale» ο Propp, αναλύει τη μορφολογία των μύθων. Συγκεκριμένα αναφέρει πως ο ήρωας προσεγγίζεται με μια αποστολή ή διαταγή. Αυτή είναι η λειτουργία η οποία φέρνει τον ήρωα στο παραμύθι. Ο ήρωας πρέπει να απαρνηθεί το γνώριμο περιβάλλον του προκειμένου να λάβει μέρος στην αποστολή που του έχει ανατεθεί (Propp 1968, 36). Στον μύθο του Μινώταυρου, ο Θησέας καταφθάνει ως ξένος στην Κρήτη.  Ο Οδυσσέας πρέπει να φύγει από την Ιθάκη. Προκειμένου να ξεκινήσει η περιπέτεια του ήρωα, ο ίδιος οφείλει να ταξιδέψει σε νέους τόπους. Ο λαβύρινθος αποτελεί ένα νέο άγνωστο περιβάλλον τον οποίο ως ξένος ο εξερευνητής καλείται να ανακαλύψει.


Τα παιχνίδια όπως προειπώθηκε απαιτούν τον δικό τους χώρο και χρόνο. Ο παίκτης απομακρύνεται από το καθημερινό του περιβάλλον και εισέρχεται σε ένα νέο, κάθε φορά που ξεκινά να παίζει. Η απομάκρυνση από το γνώριμο γίνεται ιδιαίτερα έντονη στα σύγχρονα βιντεοπαιχνίδια, σε πολλά από τα οποία ο παίκτης καλείται να διαμορφώσει το άβαταρ του στον ψηφιακό κόσμο. Στην περίπτωση του NetHack όπως και σε πολλά άλλα βιντεοπαιχνίδια, ο παίκτης καλείται να επιλέξει την εθνικότητα, τον ρόλο και το φύλο του (Bjornstad 2012, 3). Η λειτουργία αυτή συμβολίζει την απομάκρυνση του παίκτη από τον γνώριμο κόσμο προκειμένου να εισέλθει σε έναν νέο τον οποίο καλείται να κυριαρχήσει.


>«Κύκλωπα, τ' ὄνομά μου θές ; Ἐγὼ σ' τὸ φανερώνω· 
>κι ἐσὺ τὸ δῶρο ποὺ ἔταξες νὰ μὲ φιλέψης τώρα. 
>Κανένας ὄνομα ἔχω ἐγώ· Κανένα μὲ φωνάζουν
>κι ἡ μάνα μου κι ὁ κύρης μου, κι οἱ ἄλλοι μου οἱ συντρόφοι.»


(Ομήρου Οδύσσεια, μτφ Ἀργύρη Ἐφταλιώτη, ι 364-367).


Πλήθος παιχνιδιών εστιάζουν στον ρόλο του ήρωα με σκοπό την ταύτιση του παίκτη με αυτόν  ώστε η εμπειρία του παιχνιδιού να καταστεί εντονότερη. Η διαδικασία ταύτισης του χαρακτήρα με τα βιντεοπαιχνίδια περιγράφεται με την έννοια της εμβύθισης. Όπως αναφέρουν οι Perron και Wolf (2003):


>«Αν και η φυσική μας υπόσταση τελικά καθορίζει το εύρος των ενδεχόμενων εμπειριών, η εμπειρία του εαυτού μας δεν  μπορεί αρκεστεί στο πραγματικό, φυσικό σώμα. Αρκεί να αναλογιστούμε τις  περιπτώσεις εκείνες στις οποίες μπορούμε να βιώσουμε κυριολεκτικά τον πόνο ή την ευτυχία των άλλων ανθρώπων ή άβαταρ των οποίων την εικόνα συνδέουμε με πτυχές της φυσικής μας υπόστασης. Για παράδειγμα μπορούμε με έναν μορφασμό να εκφράσουμε την κατάσταση κατά την οποία προκαλούμε γρατσουνιά σε ένα όχημα κατά τη διάρκεια μιας αποτυχημένης απόπειρας στάθμευσης του. Αυτό συμβαίνει διότι πτυχές του φυσικού μας σώματος και της εικόνας του, προβάλλονται πάνω στην επιφάνεια του οχήματος,  επεκτείνοντας προσωρινά της εικόνας του σώματος μας.» (66).


Ως εκ τούτου,  η προσωρινή απομάκρυνση από τη φυσική υπόσταση, συνιστά προϋπόθεση, ώστε ο παίκτης/ εξερευνητής να «απορροφηθεί» σχεδόν ολοκληρωτικά στον  κόσμο του παιχνιδιού/λαβυρίνθου.


Σύμφωνα με τα παραπάνω, γίνεται κατανοητό πως η απομάκρυνση απο το γνώριμο και η είσοδος του παίκτη/ήρωα σε έναν νέο κόσμο με σκοπό την αποκωδικοποίηση του, συνιστά κοινή διαδικασία τόσο στο λαβύρινθο όσο και στο παιχνίδι. Ολοκληρώνοντας επομένως την ανάλυση της σχέσης που διέπει τον λαβύρινθο και το παιχνίδι καθώς και του ατόμου με τον ρόλο του ήρωα, παίκτη και εξερευνητή, μπορούμε να προχωρήσουμε στη μελέτη της σύνδεσης του λαβυρίνθου με τη λογοτεχνία.


*(Ελένη - Μαρία Μερκούρη, ADA 2020013)*


# Λογοτεχνία


O λαβύρινθος αποτελεί μια από τις μεγάλες θεματικές στην λογοτεχνία και σχετίζεται με την αφηγηματική δομή των λογοτεχνικών έργων. Η σχέση αυτή μπορεί να παρατηρηθεί είτε στην μακροδομή του εκάστοτε λογοτεχνικού έργου, είτε στο σύνολο του λογοτεχνικού πολιτισμικού συστήματος. Τα μεγάλα λογοτεχνικά έργα παρουσιάζουν ομοιότητες ως προς την δομή και τους συμβολισμούς τους. Οι επιρροές που λαμβάνουν οι συγγραφείς από τους πρωθύστερους διαμορφώνουν το σύνολο της λογοτεχνίας, όπου μπορούμε να το αντιληφθούμε ως ένα πολύπλοκο σύστημα με λαβυρινθώδη δομή. (Bloom, 2009, 16).


Ετυμολογικά η λέξη λαβύρινθος προέρχεται από την αρχαία ελληνική γλώσσα και υποδηλώνει ένα περίπλοκα δομημένο κλειστό περιβάλλον, το οποίο απαρτίζεται από σειρά ελικοειδών περασμάτων, όπου η διάβασή τους κατά την πλειονότητα των περιπτώσεων δεν οδηγεί σε κάποιο συγκεκριμένο προορισμό. (Parker, 2012, 12). ‘Οπως προαναφέρθηκε ένας ή και περισσότεροι, παρόλα αυτά ελάχιστοι, δρόμοι ενός λαβυρίνθου οδηγούν από την είσοδο στο κέντρο του και αντίστροφα.


Σύμφωνα με τον W. Senn (1987) αν και ο λαβύρινθος ως μοτίβο σχετίζεται με την σύγχυση, την ασυνέχεια και το χάος μπορεί να λειτουργήσει ως δομικό πρότυπο σε αφηγηματικά κείμενα. Η ροή της λογοτεχνικής αφήγησης είναι εκ φύσεως γραμμική. Όπως όμως υποστηρίζει ο Senn τα κείμενα με λαβυρινθώδη δομή προσφεύγουν στον ερεθισμό της αντιληπτικής ικανότητας του αναγνώστη, μέσω διαφόρων τρόπων, με αποτέλεσμα την απώλεια κατεύθυνσης και κατ’ επέκταση την ψευδαίσθηση της μη γραμμικότητας. (100).


Στην εισαγωγή της μελέτης μας ο λαβύρινθος χωρίζεται σε δύο μεγάλες κατηγορίες, τον μονοδιαδρομικό και τον πολυδρομικό. Ο Senn (1987) αναφέρει πως οι δύο αυτές κατηγορίες χρησιμοποιούνται ως μοτίβα αφηγηματικής δομής στην λογοτεχνία, όπου στην πρώτη περίπτωση ο αναγνώστης περιηγείται αναπόφευκτα, μέσα από μία και μοναδική επαναλαμβανόμενη διαδρομή μέσα στην αφήγηση, ενώ στην δεύτερη περίπτωση εξερευνά την αφήγηση μέσα από μια δομική πολυπλοκότητα δοκιμής και λάθους. Επιπλέον αναφέρει πως η μονοδρομική λαβυρινθώδης αφήγηση χαρακτηρίζει τα προ-μοντέρνα λογοτεχνικά κείμενα, ενώ η πολυδρομική τα σύγχρονα και τα μεταμοντέρνα. (102).


## *Το αφηγηματικό μοτίβο του Λαβυρίνθου στην Προ-μοντέρνα Λογοτεχνία*


Ο λαβύρινθος, αποτελεί ένα από τα πρώτα δημιουργήματα της ανθρωπογενούς φαντασίας. Σχέδια με λαβυρινθώδη δομή παρατηρούνται ήδη από την Νεολιθική και την Εποχή του Χαλκού στην Ευρώπη, την Βόρεια Αφρική και την Νοτιοδυτική Αμερική. Τα σχέδια αυτά παρουσιάζουν ομοιότητες από τις οποίες η έννοια του αδιαμφισβήτητου κέντρου γύρω από το οποίο αναπτύσσεται ένα περίπλοκο σύστημα αποτελεί την σημαντικότερη εξ αυτών και συνδέει το λαβύρινθο με την έννοια της δομής της πόλης. (McCullough, 2004, 8).


Ο Βιργίλιος στο επικό ποίημα Αινειάδα ορίζει την σύνδεση του λαβυρίνθου με την πόλη, και συγκεκριμένα με την Ρώμη, προσδίδοντάς της όμως το μυθικό πρότυπο της πόλης της Τροίας, όπως περιγράφεται στην Ιλιάδα του Ομήρου. Η Αινειάδα αναφέρεται στο ταξίδι του Τρώα ήρωα Αινεία, από την κατεστραμμένη Τροία στην ίδρυση της πρωτεύουσας του κόσμου, της Ρώμης (McCullough, 2004, 63,64).


Η έννοια του λαβυρίνθου και οι εκφάνσεις της διατρέχουν ολόκληρο το ποίημα και διαμορφώνουν την ζωή του Αινεία ως έναν άθλο μέσα από μια σειρά λαβυρίνθων. Ο ήρωας μέσα από το άλγος των άθλων του - ψυχολογικών και σωματικών - μορφοποιείται ως μια πιο περίπλοκη εκδοχή του μοντέλου του Θησέα, σε συνδυασμό με το μοντέλο του Δαίδαλου. Ο Αινείας ίδρυσε την Ρώμη, καταφέρνοντας να μορφοποιήσει και να οργανώσει το χάος ακριβώς όπως ο Δαίδαλος και ο Θησέας αντίστοιχα. Εάν ο άθλος είναι το περιεχόμενο της αποστολής του Αινεία, το λάθος καθορίζει την μορφή της. Οι δύο αυτές έννοιες είναι αλληλένδετες στο ποίημα, ακριβώς όπως και στον λαβύρινθο. (Reed Doob, 1990, 2,3).


Ο Οβίδιος στο έργο του Μεταμορφώσεις διαχωρίζει το λαβύρινθο από την αναγκαιότητα των άθλων, που χαρακτηρίζει τον Βεργιλιανό ήρωα. Στην αφήγηση του Οβιδίου παρατηρείται μια λαβυρινθική κίνηση, η οποία οφείλεται στις εμβόλιμες αφηγήσεις που χρησιμοποιεί και στις μορφικές αλλαγές των χαρακτήρων του.
‘Οπως μας αναφέρει η Pavlock (1998) ο Οβίδιος εστιάζει στην ρευστότητα της διαδικασίας που προκύπτει από το λαβύρινθο, σε αντίθεση με τον Βιργίλιο, ο οποίος συνθέτει την αφήγησή του ως μια περίπλοκα συμμετρική λαβυρινθώδη κατασκευή. (141,142).


Αιώνες, μετά την αποσύνθεση της Ρώμης, η εικόνα του λαβυρίνθου ξεχάστηκε και παρέμεινε μόνο στο εσωτερικό μοναστηριακών βιβλιοθηκών για πεντακόσια περίπου χρόνια, μέχρι να επανασχεδιαστεί πλήρως και να χριστιανοποιηθεί. Για πρώτη φορά, στο Chartres και σε άλλους νέους καθεδρικούς ναούς στη βόρεια Γαλλία, οι λαβύρινθοι εγκαταστάθηκαν επίσημα ως ιερά μονοπάτια. (McCullough, 2004, 86).


Στην χριστιανική παράδοση ο λαβύρινθος φέρει τις έννοιες του άθλου και του λάθους, όπως εισήχθησαν από τον Βιργύλιο. Στον χριστιανικό ναό ο λαβύρινθος παραλληλίζει την επικράτηση του Χριστού ενάντια στον διάβολο, με την νίκη του Θησέα επί του Μινώταυρου και καταγράφει την πορεία του ανθρώπου μέσα από την ζωή στον θάνατο και στην ελπίδα της αιώνιας ζωής. (McCullough, 2004, 117).


Στο επικό ποίημα The Fairy Queen ο Werner Spenser ορίζει τον λαβύρινθο ως τον προϋποτιθέμενο άθλο μέσα από τον οποίο πρέπει να περιπλανηθούν οι χριστιανοί, ώστε να καταλήξουν στην λύτρωση. Ο Spenser χρησιμοποιεί το αρχέτυπο του λαβυρίνθου στρατηγικά στην διαμόρφωση της αφήγησής του, επιτυγχάνοντας να προκαλέσει την συνειδητοποίηση της λαβυρινθικής δομής ολόκληρου του κειμένου και να προτείνει την οργάνωση μέσα από την σύγχυση. (Senn, 1987, 106).


Ο μύθος του λαβυρίνθου αποτελεί ένα κλασικό αλληγορικό ανάλογο και της Εξόδου, όπου και στις δύο περιπτώσεις ο τελικός στόχος επιτυγχάνεται μέσω ενός κυκλικού περάσματος. Η σύνδεση αυτή υπογραμμίζεται στην Κόλαση του Δάντη. Ο Δάντης δομεί όχι μόνο την Κόλαση, αλλά και ολόκληρη την Θεία Κωμωδία ως οπτικό ανάλογο του λαβυρίνθου, αφού η αφήγησή του συντίθεται τόσο γραμμικά, ως προς την διαδικασία επίτευξης του στόχου, όσο και κυκλικά ως προς την αμφίδρομη σχέση έναρξης και κατάληξης της ιστορίας. (Doob, 1990, 280,281).


Ο Δάντης περιγράφει τμηματικά την πολεοδομική δομή της κόλασης προοδευτικά σε σχέση με το ταξίδι από την είσοδο στο κέντρο της. Επομένως ο αναγνώστης δεν αντιλαμβάνεται την Κόλαση ως ένα αφηρημένο σχήμα, αλλά ως ένα πλαίσιο το οποίο οριοθετεί και ενοποιεί το σύνολο, όπου επιτρέπει στα επιμέρους επεισόδια να παρουσιάζονται τόσο ξεχωριστά όσο και συλλογικά. (Vossler, 1929, 109).


## *Το αφηγηματικό μοτίβο του Λαβυρίνθου στην Μοντέρνα Λογοτεχνία*


Σε αντίθεση με τα αρχαία τους πρότυπα, οι σύγχρονοι λαβύρινθοι δεν διαμορφώνονται γύρω από ένα κέντρο. (Stoltzfus, 1981, 296). Οπότε αντιλαμβανόμαστε πως ο σύγχρονος λαβύρινθος και οι εκφάνσεις του έχει περισσότερο την μορφή αναπτυσσόμενου δικτύου παρά πεπερασμένου πολεοδομικού σχεδίου.


Ο Γάλλος μυθιστοριογράφος Alain Robbe-Grillet υποστηρίζει πως ο σύγχρονος αρχιτέκτονας, στα πλαίσια της ανάθεσης ενός νέου έργου σχεδιάζει έναν λαβύρινθο. Το σύμβολο του λαβυρίνθου, ως δίκτυο περίπλοκων περιελίξεων επιτρέπει την εξερεύνηση της ζωής αλλά και του θανάτου, στο πλαίσιο του άθλου και του λάθους. Στον κόσμο της λογοτεχνίας ο λαβύρινθος αποτελεί έναν νοερό τόπο πνευματικής ανάπτυξης, ένα αρχέτυπο του εσωτερικού κόσμου του ανθρώπου, της συνείδησης. (Canivell, 2009, 71). Επιπλέον ο λαβύρινθος έχει χρησιμοποιηθεί αλληγορικά υπονοώντας την αναζήτηση, την ανατροπή, την πολλαπλότητα, τον στοχασμό, την μεταβλητότητα και την σύγχυση. Οι λογοτεχνικές ενσαρκώσεις των ποιοτήτων του λαβυρίνθου διαφαίνονται στο έργο σύγχρονων συγγραφέων, όπως του Umberto Eco, του Jorge Borges και του Italo Calvino. (Twagilimana, 2009, 81).


Το μυθιστόρημα του Eco, Το Όνομα του Ρόδου, αποτελεί ένα μεταμοντέρνο μυθιστόρημα το οποίο πραγματεύεται φιλοσοφικά ιδεώδη και προβλήματα των αρχαίων χρόνων, μέσα από μια αστυνομική αφήγηση που διαδραματίζεται σε ένα μοναστήρι κατά την μεσαιωνική περίοδο. Με το πολυδιάστατο λογοτεχνικό του δημιούργημα στο οποίο συνυπάρχει το παρελθόν, το παρόν και το μέλλον - με σημείο αναφοράς το παρόν της αφήγησης, όπου είναι οι μεσαιωνικοί χρόνοι - ο Eco προσκαλεί τους αναγνώστες του σε έναν λαβύρινθο οικοδομημένο από λόγια φιλοσόφων, κληρικών και σύγχρονων λογοτεχνημάτων. (Terzieva-Artemis, 2009, 173).


Ο Eco αντιλαμβάνεται τον λαβύρινθο τόσο οπτικά στο μυθιστόρημά του όσο και συμβολικά και υπογραμμίζει πως αποτελεί “ένα αφηρημένο μοντέλο εικασίας” αποτελώντας πρόκληση, που όμως απαιτεί διάνοια, υπομονή και προσπάθεια προκειμένου να κατανοηθεί. (Terzieva-Artemis, 2009, 180).


Από τον Calvino ο λαβύρινθος χρησιμοποιήθηκε ως μια λογοτεχνική μεταφορά, ώστε να εκφράσει τις κοινωνικές, πολιτικές, οικονομικές και τεχνολογικές εξελίξεις κατά την δεκαετία του 1960. Κατά τον Calvino, όπως σημειώνει στο άρθρο του «La sfida al labirinto» η νέα πραγματικότητα επέβαλε στον σύγχρονο άνθρωπο να επανεξετάσει την προσωπικότητά του με έναν νέο τρόπο γραφής που να αντικατοπτρίζει τη λαβυρινθική φύση της εποχής του. Σύμφωνα με την Twagilimana το έργο του If on a winter’s night a traveler, επαναπροσδιορίζει την χρήση του λαβυρίνθου στην λογοτεχνία και βάση αυτής διαμορφώνει την δομή του ως ένα σύνθετο δίκτυο ιστοριών, όπου η φύση της αφήγησης γίνεται αμφίδρομη μεταξύ συγγραφέα και αναγνώστη. Στο συγκεκριμένο έργο τόσο η γραφή όσο και ανάγνωση γίνονται πράξεις επικοινωνίας και συνεπώς αμφισβητείται η εξουσία του συγγραφέα, ενώ παράλληλα ενισχύονται οι ερμηνευτικές δυνατότητες του αναγνώστη (Twagilimana, 2009, 82).


Η έννοια του λαβυρίνθου ως δίκτυο ενσαρκώνεται επίσης στο The Garden of Forking Paths του Jorge Borges, όπου ο ατελείωτος πολλαπλασιασμός του κειμένου υπάρχει μέσα σε μια ιστορία ενός κλειστού καθολικού συστήματος. Αυτή η ιδέα της κατασκευής της πραγματικότητας χαρακτηρίζει τον Borges ως μεταμοντέρνο λογοτέχνη, ο οποίος απορρίπτει την τελολογία στην λογοτεχνία. Το The Garden of Forking Paths έχει αναγνωριστεί ως ο πρόδρομος του υπερκείμενου που συναντάται στο διαδίκτυο. (Gray, 2009, 31,34).


*(Ανδριάνα Ροδάκου, ADA 2020020)*


# Επίλογος


Κλείνοντας αυτή τη μικρή μελέτη, αξίζει να αναφέρουμε πως σύμφωνα με την Doob (1992), κάθε λαβύρινθος, όποιος και αν είναι ο τύπος του χαρακτηρίζεται από το φαινόμενο του δυϊσμού, κάτι που παρατηρούμε σε όλους σχεδόν τους συμβολισμούς που αναλύθηκαν στο κομμάτι της σχέσης του λαβύρινθου με τη λογοτεχνία. Κάποιος ο οποίος βρίσκεται μέσα σε έναν λαβύρινθο αισθάνεται σύγχυση καθώς το εύρος της όρασής του περιορίζεται προς κάθε κατεύθυνση. Αντίθετα αν κάποιος βλέπει το σχέδιο ενός λαβύρινθου ή βλέπει έναν λαβύρινθο από ψηλά, τότε εντυπωσιάζεται από το πολύπλοκο δημιούργημα. Το πως αισθάνεται λοιπόν έχει να κάνει με την οπτική γωνία θέασης. Η Doop συνεχίζει σημειώνοντας πως ένας λαβύρινθος μπορεί να συμβολίζει ταυτόχρονα την τάξη και την αταξία, τη σαφήνεια και τη σύγχυση, την ενότητα και τη διάσπαση, την καλαισθησία και το χάος (1). 


Επιπλέον, σύμφωνα με τον Sierra (2019) οι λαβύρινθοι είναι μήτρες μέσα στις οποίες ο χρόνος ταξιδεύει και μεταλλάσσεται. Συστρέφονται και με πολύ ακριβείς και διαδοχικές κινήσεις  σμιλεύουν τον χαρακτήρα του περιπατητή τους, κρατώντας τον θάνατο έξω από τα όρια τους. Η έξοδος από τον λαβύρινθο θα σήμαινε ταυτόχρονα την γέννηση και την έναρξη μιας πορείας θανάτου. Από την άλλη πλευρά η είσοδος σε έναν λαβύρινθο ενδεχομένως να σήμαινε την απώλεια κάθε ελπίδας εκτός αν κάποιος έχει μαζί του τον δικό του "μίτο της Αριάδνης" (16). 


*(Κυριακή Παπαφράγκου, ADA2020016)*


Από την άλλη, ο λαβύρινθος και το παιχνίδι ως κόσμοι, μοιράζονται κοινά χαρακτηριστικά και ιδιότητες τόσο ως προς τον χρόνο και το χώρο που απαιτούν όσο και ως προς την επιρροή που ασκεί η διαδικασία εξερεύνησης στην οποία θέτουν τον εξερευνητή/παίκτη. Λαβύρινθος και παιχνίδι ασπάζονται και ανασυνθέτουν στοιχεία από την καθημερινή ζωή με σκοπό τη δημιουργία ενός νέου οριοθετημένου κόσμου. Βασικό εργαλείο της νέας σύνθεσης, συνιστά η διαχείριση του προσπελάσιμου και μη χώρου μέσω της διάταξης του κενού και του πλήρους. Για παράδειγμα το βιντεοπαιχνίδι ως ψηφιακό μέσο, του οποίου οι βασικές ιδιότητες περιλαμβάνουν τη χωρικότητα, (Murray 1997, 79), χρησιμοποιούν τον λαβύρινθο ως μοτίβο προσδίδοντας του νέες ιδιότητες (Fernández-Vara 2007, 74).


Επιπρόσθετα, η αποδοχή της πρόκλησης στην περιπέτεια του παιχνιδιού και του λαβυρίνθου, σηματοδοτεί την είσοδο σε μια προσωρινή σφαίρα δραστηριότητας η οποία απαιτεί την  απομάκρυνση του εξερευνητή/παίκτη από τον καθημερινό γνώριμο κόσμο ώστε να μπορέσει  να αποδεχτεί τους νέους κανόνες που την απαρτίζουν. Ταυτόχρονα ως συστήματα, λαβύρινθος και παιχνίδι, δεν έχουν ως σκοπό να απεικονίσουν τον κόσμο, αλλά να οργανώσουν αυτό που ήδη γνωρίζουμε για αυτόν, καθώς στόχος τους δεν είναι να μας παρέχουν εκ νέου γνώση αλλά να την αποκωδικοποιήσουν. Ως αποτέλεσμα, ο παίκτης/εξερευνητής καταφέρνει να κυριαρχήσει στο νέο περιβάλλον λειτουργώντας, όπως περιγράφει ο Kelly (1963), ως «επιστήμονας» (όπως αναφέρεται στον Egenfeldt-Nielsen 2003, 2).


*(Ελένη - Μαρία Μερκούρη, ADA 2020013)*


Τέλος, θεωρούμε σημαντικό να αναφέρουμε πως η έννοια του λαβυρίνθου στην λογοτεχνία εμφανίζεται αρχικά στα αρχαία γραπτά, όπου σχετίζεται με την διάπλαση ενός περίπλοκου συστήματος, γύρω από ένα κέντρο και συνδέεται άμεσα με την δομή της πόλης. Στο πέρασμα των χρόνων η έννοια του λαβυρίνθου αναπροσαρμόστηκε και διαμόρφωσε την σύγχρονη λογοτεχνία ως ένα δίκτυο πληροφοριών που συνθέτουν ένα σύνολο.


Στην σύγχρονη εποχή η λαβυρινθική λογοτεχνία συνδέεται με το υπερκείμενο του διαδικτύου. Στο υπερκείμενο η συγκατάβαση της γραμμικής αφήγησης καταργείται. Η αφήγηση δεν οργανώνεται με βάση τον χρόνο, όπως στην έντυπη λογοτεχνία, αλλά με βάση τον χώρο και τον τρόπο με τον οποίο κινείται ο αναγνώστης μέσα σε αυτόν. (Bolter, Joyse, 1987, 47).


Η ηλεκτρονική λογοτεχνία αποτελεί προς το παρόν ένα πειραματικό εγχείρημα. Το διαδίκτυο αποτελεί ένα νέο εργαλείο για την δημιουργία, όχι μόνο πολυδιαδρομικών αλλά και διαδραστικών, λογοτεχνικών κειμένων, όπου η σχέση της αφήγησης με τον χρόνο, καθώς και η σχέση του αναγνώστη με τον συγγραφέα γίνεται ριζικά αμφίδρομη. (Rettberg, 2014, 9).


*(Ανδριάνα Ροδάκου, ADA 2020020*


# Βιβλιογραφία


* Berk, Ari. 2004. "The Dance of the Labyrinth." Ανακτήθηκε 3 Μαΐου 2021 από
https://endicottstudio.typepad.com/articleslist/the-dance-of-the-labyrinth-by-ari-berk.html


* Bjornstad, Soren. 2012. «Gender Identity, Roleplay, and Character Gender Selection 	in NetHack».  *thetechnicalgeekery.* Ημερομηνία προσπέλασης 14 Ιουνίου 	2021.
	https://www.thetechnicalgeekery.com/assets/gendersurvey.pdf
  
 
* Bloom, Harold, and Blake Hobby, eds. 2009. *The labyrinth.* Infobase Publishing.


* Bolter, Jay David, and Joyce, Michael. 1987. ”Hypertext and creative writing." 	*Proceedings of the ACM Conference on Hypertext.*


* Conty, Patrick. 2002. *The Genesis and Geometry of the Labyrinth: Architecture,	Hidden Language, Myths, and Rituals.* Ρότσεστερ: Inner Traditions/Bear &	Company.


* Doob, Penelope Reed. 1992. *The Idea of the Labyrinth from Classical Antiquity through the Middle Ages.* New York: Cornell University Press. 	https://www.cornellpress.cornell.edu/book/9781501738470/the-idea-of-the-labyrinth-from-classical-antiquity-through-the-middle-ages/#bookTabs=1


* Eco, Umberto. eds. 1986. *Semiotics and the Philosophy of Language.* Bloomington:	Indiana University Press. https://el.gr1lib.org/book/2327951/719ec8


* Eco, Umberto. 2014. *From the Tree to the Labyrinth. Translated by Anthony	Oldcorn.* ΗΠΑ: Harvard University Press. 	https://gr1lib.org/book/2326473/a888b4


* Egenfeldt-Nielsen, Simon. 2003. «Exploration in computer games – a new starting point», *DiGRA – «Level Up»*, Ουτρέχτη, Ολλανδία, 4-6	Νοεμβρίου. Ημερομηνία προσπέλασης 14 Ιουνίου 2021.
	http://www.digra.org/wp-content/uploads/digital-library/05150.18458.pdf
  
  
* Fernández-Vara, Clara. 2007. «Labyrinth and Maze. Video Game Navigation	Challenges.», *Space Time Play. Computer Games, Architecture and Urbanism: The Next Level.* Borries, Friedrich von, Walz, Steffen P. & Böttger, Matthias 	(eds.). Βασιλεία: Birkhäuser Publishing.


* Freud, Sigmund. 1961. *Beyond the Pleasure Principle*, μτφ. James Strachey. Νέα	Υόρκη: W. W. Norton & Company. (Πρωτοεκδόθηκε το 1920).


* Goodman, Nelson. 1978. *Ways of Worldmaking*. Ιντιανάπολις: Hackett Publishing.


* Goodman, Nelson και Catherine Z. Elgin. 1988. *Reconceptions in Philosophy and Other Arts and Sciences*. Ινδιανάπολη: Hackett.


* Greene, Thomas M. 2001. "Labyrinth Dances in the French and English Renaissance."	*Renaissance Quarterly*, Vol. 54, No. 4, Part 2 (Winter), 1403-1466 	http://www.jstor.org/stable/1262158


* Harris, Paul A. 2014. "Tracing the Cretan Labyrinth: Mythology, Archeology,	Topology, Phenomenology." *KronoScope* 14(2): 133 - 149 
	DOI: 10.1163/15685241-12341301
	https://www.researchgate.net/publication/272403495_Tracing_the_Cretan_La	byrinth_Mythology_Archaeology_Topology_Phenomenology
  
  
* Huizinga, Johan.  1989. *ο άνθρωπος και το παιχνίδι (Homo Ludens)*, μτφ. Στέφανος 	Ροζάνης και Γεράσιμος Λυκιαρδόπουλος. Αθήνα: Εκδόσεις «Γνώση». 	(Πρωτοεκδόθηκε το 1938).


* Keeling, Diane Marie. 2020. "Colonizing cuts of labyrinth mythology, a tangling	parable of white sensibilities." *Communication and the Public* 5(1-2): 45–54  
	DOI:10.1177/2057047320950631 	https://journals.sagepub.com/doi/full/10.1177/2057047320950631
  
  
* Kelly, George. 1963. *A Theory of Personality – the Psychology of Personal Constructs*.	Νέα Υόρκη: W. W. Norton & Company.


* Leafloor, Liz. 2015. "Mysterious Labyrinth and Ritual Caves: Archeologists dig up the 	Stone Age Past on Swedish Island." Ανακτήθηκε 4 Μαΐου 2021 από 	https://www.ancient-origins.net/news-general/mysterious-labyrinth-and-ritual-caves-archaeologists-dig-stone-age-past-swedish-island-020539


* Leteen, Lars. 2012. «What is «Critique of Worldmaking»? Nelson Goodman’s	Conception of Philosophy», *Enrahonar. Quaderns de Filosofia*, τόμος 49. 	Ημερομηνία προσπέλασης 14 Ιουνίου 2021.
	https://revistes.uab.cat/enrahonar/article/view/v49-leeten
  
  
* Matthews, William Henry. eds. 2010. *Mazes and Labyrinths: Their History and	Development*. The Lost Library. https://el.gr1lib.org/book/2756318/a1d78a


* McCullough, David Willis. 2004. The Unending Mystery. *A Journey Through	Labyrinths and Mazes*. New York: ANCHOR BOOKS.	https://el.gr1lib.org/book/3326638/304546


* Murray, Janet. 1997. *Hamlet on the Holodeck: The Future of Narrative in Cyberspace*. Κέιμπριτζ: MIT Press.


* Parker, Allene M. 2001. ”Drawing Borges: A two-part invention on the labyrinths of	Jorge Luis Borges and MC Escher." *Rocky Mountain Review of Language and	Literature* 55.2: 11-23.


* Perron, Βernard και Mark J.P. Wolf. 2003. *The Video Game Theory Reader 2*. Νεα	Υόρκη: Routledge. 


* Propp, Vladímir. 1968. *Morphology of the Folktale*, μτφ πρώτης έκδοσης Laurence	Scott, επιμέλεια δεύτερης έκδοσης Louis A. Wagner. Όστιν: University of 	Texas Press. (Πρωτοεκδόθηκε το 1928).


* Rettberg, Scott. 2018. *Electronic literature*. John Wiley & Sons.


* Senn, Werner. 1987. "The Labyrinth as a Structural Principle in Narrative Texts'." *The 	structure of texts, ed. Udo Fries. Tubingen: Gunter Narr.*


* Sierra, Germán. 2019. "Writing Noise:The Maze and The Drone." *Litteraria Pragensia*	29, 58, 7-31. Ανακτήθηκε 20 Μαΐου 2021 από 	https://dspace.cuni.cz/bitstream/handle/20.500.11956/116985/German_Sierra	7-31.pdf?sequence=1&isAllowed=y


* Stoltzfus, Ben. 1981. ”Robbe-Grillet's Labyrinths: Structure and Meaning." *Contemporary Literature* 22.3: 292-307.


* Walz, Steffen P. 2010. *Toward a Ludic Architecture: The Space of Play and Games*. Πίτσμπουργκ: ETC Press.


* Wikipedia. 2021. "Troy Town." Τελευταία τροποποίηση 2 Μαϊου 2021. 	https://en.wikipedia.org/wiki/Troy_Town


* Wikisource contributors. 2020. "Theseus." στο "Page:Plutarch's Lives (Clough, v.1, 	1865).djvu/59," 1-38, *Wikisource*. Τελευταία τροποποίηση 26 Δεκεμβρίου 	2020.	 https://en.wikisource.org/w/index.php?title=Page:Plutarch%27s_Lives_(Clou	gh,_v.1,_1865).djvu/59&oldid=10733694  


* Αγγελίδης, Γιώργος. 2018. "Λαβύρινθος: μύθοι και συμβολισμοί απ' την αρχαιότητα 	στο σήμερα." Ανακτήθηκε 28 Απριλίου 2021 από 	https://www.willowisps.gr/main/-/5/11/2018


* Βικιλεξικό. 2020. "λαβύρινθος." Τελευταία τροποποίηση 21 Μαρτίου 2020. 	https://el.wiktionary.org/wiki/%CE%BB%CE%B1%CE%B2%CF%8D%CF%81	%CE%B9%CE%BD%CE%B8%CE%BF%CF%82


* Μπαμπινιώτης, Γεώργιος. "λαβύρινθος." Στο *ΛΕΞΙΚΟ ΤΗΣ ΝΕΑΣ ΕΛΛΗΝΙΚΗΣ	ΓΛΩΣΣΑΣ*. Αθήνα: ΚΕΝΤΡΟ ΛΕΞΙΚΟΛΟΓΙΑΣ, 1998.


* Όμηρος. 2008. *Οδύσσεια*. μτφ Ἀργύρης Ἐφταλιώτης. Αθήνα: Βιβλιοπωλείο της	Εστίας. Ημερομηνία προσπέλασης 14 Ιουνίου 2021.
	https://www.alfavita.gr/sites/default/files/attachments/omiros-odyseia.pdf
